## Η εκπαιδευτική διαδικασία μέσω της διάδρασης με VR




Για την μελέτη περίπτωσης αποφάσισα να ασχοληθώ και να μελετήσω τις περιπτώσεις Human Computer Interactions σε συνδυασμό με τη χρήση VR και το πως η εμβύθιση που προσφέρει μπορεί να γίνει χρήσιμη στον τομέα της εκπαίδευσης κυρίως, αλλά και της εκμάθησης. Η χρήση ενός VR headset τείνει να παραλληλίζεται σαν ένα συνοδευτικό εξάρτημα κατά τη διάρκεια της διάδρασης με βιντεοπαιχνίδια. Αντιθέτως, η χρήση ενός VR headset μπορεί να χρησιμοποιηθεί επιπλέον για εκπαιδευτικούς αλλά και για επιμορφωτικούς σκοπούς, προσφέροντας στον χρήστη ένα επίπεδο εμβύθισης το οποίο μπορεί να αποδειχτεί εξαιρετικά χρήσιμο.

Πριν προβούμε σε μία περαιτέρω ανάλυση των περιπτώσεων, είναι επιτακτικό να γίνει μία εισαγωγή στην γενικότερη τεχνολογία που διαθέτει ένα VR σύστημα, ούτως ώστε να γίνει πλήρως κατανοητή η χρήση με τον τρόπο λειτουργίας και πως συνδυάζονται αυτοί οι δύο παράγοντες για να επιτευχθεί η εμβύθιση που προσφέρει.

Αρχικά, ένα σύστημα VR στοχεύει στο να μιμηθεί την ανθρώπινη αντίληψη ενός περιβάλλοντός. Αυτό γίνεται με τρία βασικά συστατικά. Πρώτον, η αναπαράσταση της ανθρώπινης όρασης μέσω της οθόνης. Ένα σύστημα VR προσφέρει ένα οπτικό πεδίο (FOV), μέχρι 180⁰ ενώ η ανθρώπινη όραση μπορεί να παρατηρεί μέχρι 220⁰. Ενδεχομένως, με τη πάροδο του χρόνου να μπορεί υπάρξει μία περαιτέρω ανάπτυξη σε αυτόν τον τομέα και οι συσκευές VR να μπορέσουν να αναπαραστήσουν το ανθρώπινο οπτικό πεδίο πλήρως. Δεύτερον, η ακουστική πτυχή της ανθρώπινης φύσης. Για να μπορέσει ένα σύστημα VR να πετύχει μία πλήρη εμβύθιση, αναφορικά με τον ήχο, θα πρέπει να υπάρχει ακουστικός εξοπλισμός που προσφέρει spatial audio ή surround sound. Τρίτον, η τοποθεσία του χρήστη και οι κινήσεις του κεφαλιού. Το γεγονός ότι το VR δίνει τη δυνατότητα να κινείται ο χρήστης σε έναν εικονικό χώρο, σε συνδυασμό με όλα τα παραπάνω είναι αυτό που το καθιστά κορυφαία τεχνολογία στην διάδραση και στην εμβύθιση. Κάποια VR headset χρησιμοποιούν tracking τεχνολογία τριών σημείων και κάποια έξι. Η τεχνολογία που χρησιμοποιεί έξι σημεία μπορεί να δώσει στον χρήστη τη δυνατότητα να καταλάβει την κατεύθυνση που κοιτάει σε έναν εικονικό χώρο αλλά και την ακριβή τοποθεσία του μέσα σε αυτόν. Τέλος, ένας εξελισσόμενος τομέας στην κίνηση του VR είναι η eye-tracking τεχνολογία που ενδέχεται να βελτιώσει την όραση σε συνδυασμό με την κίνηση, να την κάνει πιο ομαλή και προσιτή στα άτομα που το VR τους προκαλεί δυσφορία και δυσάρεστα σωματικά αισθήματα, όπως η ναυτία και η ζαλάδα.

Όπως προαναφέρθηκε, στόχος της παρούσας μελέτης περίπτωσης είναι τα επίπεδα εμβύθισης που προκαλεί το VR με τη διάδραση και πιο συγκεκριμένα, πως η διάδραση με το VR μπορεί να έχει τεράστια οφέλη σε εκπαιδευτικούς, επιμορφωτικούς και σε άλλες πτυχές της καθημερινότητας.

Κοιτάζοντας τα δεδομένα της εποχής μας, η ποσότητα και η ποιότητα των γνώσεων που μπορεί να λάβει ένας άνθρωπος έχει εκτοξευτεί σε ένα πολύ σύντομο χρονικό διάστημα, αλλά ο τρόπος εκμάθησης και εκπαίδευσης, δεν έχει εξελιχθεί αναλόγως. Αδιαμφησβήτητα, η τεχνολογία της διάδρασης έχει συμβάλλει στην ποιότητα και στην ευκολία της εκπαίδευσης, από πολλές πτυχές, με το πιο βασικό παράδειγμα να αποτελεί η εξ’ αποστάσεως εκπαίδευση που εγκαθιδρύθηκε στις ζωές μας με την έξαρση της πανδημίας. Σκοπός όμως, με την συγκεκριμένη μελέτη περίπτωσης, είναι το πως οι εικονικές διαδραστικές αίθουσες, θα μπορούν να λάβουν μία αναβαθμισμένη μορφή με τη χρήση VR, προκαλώντας μία εμβύθιση του μαθητευόμενου αλλά και του διδάσκοντα η οποία θα ωφελήσει και θα δώσει μία άλλη μορφή στην εκπαιδευτική, ακαδημαϊκή και ερευνητική κοινότητα.

Προχωρώντας στον τομέα της εκπαιδευτικής διαδικασίας, η διάδραση με ένα VR headset μπορεί να επηρεάσει σε πολλούς τομείς της εκπαίδευσης. Ένας από αυτούς, είναι το κομμάτι της θεωρητικής πλευράς. Μία ομάδα μαθητών μπορεί να βρεθεί σε έναν εικονικό κόσμο, για παράδειγμα έναν αρχαιολογικό χώρο και μέσω της διαδραστικής δραστηριότητας που προσφέρει το VR να μπορέσουν να περιηγηθούν μέσα σε αυτόν. Σε συνδυασμό με την επικοινωνία που θα έχουν με τον καθηγητή τους, οι γνώσεις που και οι πληροφορίες που θα λάβουν για έναν αρχαιολογικό χώρο, σε συνδυασμό με την οπτικοακουστική διάδραση, θα μετατρέψει την διαδικασία της εκπαίδευσης σε ένα πρωτόγνωρο, διασκεδαστικό και αποτελεσματικότερο τρόπο μάθησης.

Επίσης, η εκπαίδευση ανθρώπων, εκτός από το θεωρητικό πλαίσιο που κάθε μαθητευόμενος οφείλει να γνωρίζει για να μπορέσει να εξελιχθεί στον τομέα που μελετά, είναι σημαντικό να έχει και πρακτικές γνώσεις, εάν ο κλάδος που εκπαιδεύεται εμπεριέχει πρακτική διαδικασία. Με τη διάδραση ενός VR συστήματος σε συνδυασμό με τα κατάλληλα εργαλεία, όπως τα ειδικά σχεδιασμένα για VR χειριστήρια, μπορεί να βρεθεί σε έναν εικονικό χώρο μέσα από τον οποίο μπορεί να εξασκηθεί στο πρακτικό κομμάτι της εκπαίδευσης του. Είναι προφανές, ότι εκτός από τον γενικότερο εξοπλισμό για VR, θα πρέπει να παρέχεται και το κατάλληλο λογισμικό εικονικού χώρου. Στην πληθώρα των περιπτώσεων, η πρακτική άσκηση βασίζεται σε πραγματικές συνθήκες η οποία σε κλάδους όπως η ιατρική, τα περιθώρια λάθους είναι περιορισμένα στον ελάχιστο δυνατό βαθμό. Με τη χρήση VR και τη γενικότερη διάδραση στον εικονικό κόσμο, μία ομάδα μαθητευόμενων σε συνδυασμό με την επιτήρηση του καθηγητή, μπορεί να εξελιχθεί πολύ περισσότερο, συγκριτικά με τον παραδοσιακό τρόπο πρακτικής εξάσκησης.

Σημαντικά πλεονεκτήματα που προσφέρει ένας VR εξοπλισμός, είναι η αναπαράσταση οποιουδήποτε σεναρίου για πρακτική άσκηση. Με την εμπειρία που διαθέτουν οι διδάσκοντες, μπορούν να δημιουργήσουν κάθε πιθανό σενάριο για διάφορες επαγγελματικές δυσκολίες ενώ οι μαθητευόμενοι θα καλούνται να βρουν λύσεις. Επίσης, το γεγονός ότι η πρακτική εκπαίδευση γίνεται σε έναν εικονικό χώρο, εκτός από την απεικόνιση πραγματικών συνθηκών που προαναφέρθηκε, μειώνεται και η σπατάλη οικονομικών πόρων για την αναπαράσταση πρακτικών δραστηριοτήτων. Ένα πανεπιστήμιο, μία τεχνική σχολή, δεν θα χρειάζεται να σπαταλάει πόρους για να αναπαραστήσει συνθήκες πραγματικής ζωής σε ένα εργαστήριο για να εξασκούνται οι φοιτητές του και ούτε θα πρέπει να λαμβάνει μέτρα ασφαλείας για να διασφαλιστεί η σωματική και η ψυχική ακεραιότητα των συμμετεχόντων. Τέλος, κάθε μαθητευόμενος θα μπορεί να πραγματοποιεί την πρακτική του άσκηση οπουδήποτε, να αξιολογεί ο καθηγητής τα αποτελέσματα για να μπορέσει να επιτευχθεί μία εποικοδομητική και ενδιαφέρουσα εκπαιδευτική διαδικασία μέσω της διάδρασης με VR.

Εκτός από το θεωρητικό και το πρακτικό πλαίσιο εκπαίδευσης, ένα VR σύστημα μπορεί να αγγίξει και τις πνευματικές ιδιότητες ενός ατόμου. Με τον όρο πνευματικές ιδιότητες, εννοούμε τις πτυχές του ανθρώπινου εγκεφάλου που είναι υπεύθυνες για την ανάπτυξη συναισθημάτων, της δημιουργικότητας και των οπτικών ερεθισμάτων. Η διάδραση που επιφέρει ένα σύστημα VR αγγίζει τις πτυχές που προαναφέρθηκαν στο μέγιστο, εγκαθιστώντας τις γνώσεις που έλαβε ένας μαθητευόμενος βαθιά ριζωμένες μέσα του.

Επιπλέον, ένα ακόμα σενάριο, το οποίο κατά τη γνώμη μου θα είναι εξαιρετικά χρήσιμος ένας εξοπλισμός VR και τα επίπεδα διάδρασης που προσφέρει, είναι στην επιλογή επαγγέλματος. Όταν γίνεται αναφορά στην επιλογή επαγγέλματος, στην πληθώρα των περιπτώσεων αναφερόμαστε σε ανθρώπους εφηβικής ηλικίας κυρίως, αλλά και μικρότερης. Η εφηβική και μέχρι την ενηλικίωση ηλικία αποτελεί μία πολύ κομβική περίοδο στην μετέπειτα ζωή ενός ανθρώπου και καλώς ή κακώς, καλείται στα τέλη της περιόδου που αναφερόμαστε, να επιλέξει μία επαγγελματική σταδιοδρομία για τη ζωή του. Εδώ, θα μπορούσε να πραγματοποιηθεί η εισαγωγή ενός εικονικού κόσμου με τη χρήση VR, ο οποίος θα είχε μία προσομοίωση επαγγελμάτων για να μπορεί ένα άτομο νεαρής ηλικίας να λάβει ορισμένα ερεθίσματα για την καθημερινότητα επαγγελμάτων. Μία τέτοια πολυτέλεια θα μπορούσε να συμβάλει θετικά στις επιλογές επαγγελματικής σταδιοδρομίας, καθώς ο χαρακτήρας και οι αρέσκειες σε συνδυασμό με μία οπτικοακουστική διάδραση, θα μπορούσε να καταστήσει ευκολότερη την επιλογή της επαγγελματικής πορείας ενός ανθρώπου.

Κλείνοντας, αποτελεί κοινό τόπο η διαπίστωση πως η εισαγωγή VR εξοπλισμού σε πληθώρα σχολείων και πανεπιστημίων, είτε αυτή υπάρχει σε μορφή hardware ή software παραμένει ακόμα οικονομικά δυσμενής. Η VR τεχνολογία, όντας ένας γενικότερα ανερχόμενος κλάδος, οι οικονομικές απαιτήσεις που καλείται ένα σχολείο ή ένα πανεπιστήμιο να καλύψει, ούτως ώστε να εξοπλίσει τις αίθουσες του με τον αντίστοιχο εξοπλισμό, αποτελούν εμπόδιο προς τη VR κατεύθυνση. Μελλοντικά, εάν το VR καταφέρει να εισάγεται με αυξανόμενους ρυθμούς στις ζωές των ανθρώπων, ενδέχεται να δούμε την εμφάνιση του σε έναν ευρύ αριθμό σχολικών και πανεπιστημιακών αιθουσών και την εκπαίδευση να λαμβάνει μία καινοτόμα μορφή, με πολλές προοπτικές για την εκπαίδευση των ανθρώπων.




# ΠΗΓΕΣ
| Άρθρο |
| -- |
|[Applications of Virtual Reality in Education](https://www.analyticssteps.com/blogs/5-applications-virtual-reality-education)| 
|[Virtual Reality in Education: Benefits, Cases, Obstacles ](https://light-it.net/blog/virtual-reality-in-education/)|
|[Solving these 5 issues will make education AR/VR go mainstream](https://venturebeat.com/2019/10/05/solving-these-5-issues-will-make-education-ar-vr-go-mainstream/)|
|[Schools Face Barriers to VR Adoption in the Classroom ](https://edtechmagazine.com/k12/article/2019/12/schools-face-barriers-vr-adoption-classroom)|
|[VR in education – Advantages and disadvantages ](https://roboticsbiz.com/vr-in-education-advantages-and-disadvantages/)|
|[5 Applications of Virtual Reality in Education ](https://www.analyticssteps.com/blogs/5-applications-virtual-reality-education) |
|[Virtual Reality in Education: How VR is Used in Immersive Learning ](https://www.futurelearn.com/info/blog/virtual-reality-education-immersive-learning)|
|[Virtual Reality in Education: How VR is Used in Immersive Learning ](https://www.futurelearn.com/info/blog/virtual-reality-education-immersive-learning)|
|[How VR In Education Will Change How We Learn And Teach](https://xd.adobe.com/ideas/principles/emerging-technology/virtual-reality-will-change-learn-teach)|
|[How does Virtual Reality Work? ](https://www.xrtoday.com/virtual-reality/how-does-virtual-reality-work/)|



